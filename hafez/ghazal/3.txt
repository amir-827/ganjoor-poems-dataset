اگر آن تُرکِ شیرازی به‌دست‌آرد دل ما را | به خال هِندویَش بَخشَم سمرقند و بُخارا را
بده ساقی مِیِ باقی که در جَنَّت نخواهی یافت | کنار آب رُکن‌آباد و گُلگَشت مُصَلّا را
فَغان کـاین لولیانِ شوخِ شیرین‌کارِ شهرآشوب | چنان بردند صبر از دل که تُرکان خوانِ یَغما را
ز عشقِ ناتمامِ ما جمالِ یار مُستَغنی‌ است | به آب و رنگ و خال و خط چه حاجت روی زیبا را
من از آن حُسن روزافزون که یوسُف داشت دانستم | که عشق از پردهٔ عصمت بُرون آرد زلیخا را
اگر دشنام فرمایی و گر نفرین دعا گویم | جوابِ تلخ می‌زیبد لبِ لعلِ شکرخا را
نصیحت گوش کن جانا که از جان دوست‌تر دارند | جوانانِ سعادتمند پندِ پیر دانا را
حدیث از مطرب و مِی گو و راز دَهر کمتر جو | که کس نگشود و نگشاید به حکمت این معمّا را
غزل گفتی و دُر سُفتی بیا و خوش بخوان حافظ | که بر نظم تو اَفشانَد فَلَک عِقد ثریّا را