گفت ای شه خلوتی کن خانه را | دور کن هم خویش و هم بیگانه را
کس ندارد گوش در دهلیزها | تا بپرسم زین کنیزک چیزها
خانه خالی مانْد و یک دَیّار نَه | جز طبیب و جز همان بیمار نه
نرم‌نرمک گفت شهر تو کجاست؟ | که علاج اهل هر شهری جداست
واندر آن شهر از قرابت کیستت؟ | خویشی و پیوستگی با چیستت؟
دست بر نبضش نهاد و یک‌به‌یک | باز می‌پرسید از جور فلک
چون کسی را خار در پایش جهد | پای خود را بر سر زانو نهد
وز سر سوزن همی جوید سرش | ور نیابد، می‌کند با لب ترش
خار در پا شد چنین دشواریاب | خار در دل چون بود؟ وادِه جواب
خار در دل گر بدیدی هر خسی | دستْ کِی بودی غمان را بر کسی؟
کس به زیر دمِّ خر خاری نهد | خر نداند دفع آن، برمی‌جهد
برجهد، وان خار محکم‌تر زند | عاقلی باید که خاری برکند
خر ز بهر دفع خار از سوز و درد | جفته می‌انداخت، صد جا زخم کرد
آن حکیمِ خارچینْ استاد بود | دست می‌زد جابجا می‌آزمود
زان کنیزک بر طریق داستان | باز می‌پرسید حال دوستان
با حکیمْ او قصه‌ها می‌گفت فاش | از مُقام و خواجگان و شهر و باش
سوی قصه گفتنش می‌داشت گوش | سوی نبض و جَستنش می‌داشت هوش
تا که نبض از نام کی گردد جَهان | او بود مقصود جانش در جهان
دوستان و شهر او را برشمرد | بعد از آن شهری دگر را نام برد
گفت چون بیرون شدی از شهر خویش | در کدامین شهر بودستی تو بیش؟
نام شهری گفت و زان هم درگذشت | رنگ روی و نبض او دیگر نگشت
خواجگان و شهرها را یَک‌به‌یَک | باز گفت از جای و از نان و نمک
شهر شهر و خانه خانه قصه کرد | نه رگش جنبید و نه رخ گشت زرد
نبض او بر حال خود بُد بی‌گزند | تا بپرسید از سمرقند چو قند
نبضْ جست و رویْ سرخ و زرد شد | کز سمرقندیِّ زرگر فرد شد
چون ز رنجور آن حکیم این راز یافت | اصل آن درد و بلا را باز یافت
گفت کوی او کدام است در گُذَر | او سرِ پل گفت و کوی غاتِفَر
گفت دانستم که رنجت چیست، زود | در خلاصت سِحرها خواهم نمود
شاد باش و فارغ و آمن که من | آن کنم با تو که باران با چمن
من غم تو می‌خَورم، تو غم مخَور | بر تو من مشفق‌ترم از صد پدر
هان و هان این راز را با کس مگو | گرچه از تو شه کند بس جست‌وجو
خانهٔ اسرار تو چون دل شود | آن مرادت زودتر حاصل شود
گفت پیغامبر که هر که سِرّ نهفت | زود گردد با مراد خویش جفت
دانه چون اندر زمین پنهان شود | سِرِّ او سرسبزی بستان شود
زَرّ و نقره گر نبودندی نهان | پرورش کی یافتندی زیر کان
وعده‌ها و لطف‌های آن حکیم | کرد آن رنجور را آمن ز بیم
وعده‌ها باشد حقیقی دل‌پذیر | وعده‌ها باشد مجازی تاسه‌گیر
وعدهٔ اهل کرم گنج روان | وعدهٔ نااهل شد رنج روان