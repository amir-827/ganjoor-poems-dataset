بشنو این نی چون شکایت می‌کند | از جدایی‌ها حکایت می‌کند
کز نیستان تا مرا ببریده‌اند | در نفیرم مرد و زن نالیده‌اند
سینه خواهم شرحه شرحه از فراق | تا بگویم شرح درد اشتیاق
هر کسی کو دور ماند از اصل خویش | باز جوید روزگار وصل خویش
من به هر جمعیتی نالان شدم | جفت بدحالان و خوش‌حالان شدم
هر کسی از ظن خود شد یار من | از درون من نجست اسرار من
سر من از نالهٔ من دور نیست | لیک چشم و گوش را آن نور نیست
تن ز جان و جان ز تن مستور نیست | لیک کس را دید جان دستور نیست
آتش است این بانگ نای و نیست باد | هر که این آتش ندارد نیست باد
آتش عشق است کاندر نی فتاد | جوشش عشق است کاندر می فتاد
نی حریف هر که از یاری برید | پرده‌هایش پرده‌های ما درید
همچو نی زهری و تریاقی که دید | همچو نی دمساز و مشتاقی که دید
نی حدیث راه پر خون می‌کند | قصه‌های عشق مجنون می‌کند
محرم این هوش جز بیهوش نیست | مر زبان را مشتری جز گوش نیست
در غم ما روزها بیگاه شد | روزها با سوزها همراه شد
روزها گر رفت گو رو باک نیست | تو بمان ای آن که چون تو پاک نیست
هر که جز ماهی ز آبش سیر شد | هرکه بی روزیست روزش دیر شد
در نیابد حال پخته هیچ خام | پس سخن کوتاه باید والسلام
بند بگسل باش آزاد ای پسر | چند باشی بند سیم و بند زر
گر بریزی بحر را در کوزه‌ای | چند گنجد قسمت یک روزه‌ای
کوزه‌ی چشم حریصان پر نشد | تا صدف قانع نشد پر در نشد
هر که را جامه ز عشقی چاک شد | او ز حرص و عیب کلی پاک شد
شاد باش ای عشق خوش سودای ما | ای طبیب جمله علت‌های ما
ای دوای نخوت و ناموس ما | ای تو افلاطون و جالینوس ما
جسم خاک از عشق بر افلاک شد | کوه در رقص آمد و چالاک شد
عشق، جانِ طور آمد عاشقا! | طور، مست و خرَّ موسی صَاعِقا
با لب دمساز خود گر جفتمی | همچو نی من گفتنی‌ها گفتمی
هر که او از هم‌زبانی شد جدا | بی‌زبان شد گرچه دارد صد نوا
چون که گل رفت و گلستان درگذشت | نشنوی زآن پس ز بلبل سرگذشت
جمله معشوق است و عاشق پرده‌ای | زنده معشوق است و عاشق مرده‌ای
چون نباشد عشق را پروای او | او چو مرغی ماند بی‌پر وای او
من چگونه هوش دارم پیش و پس | چون نباشد نور یارم پیش و پس
عشق خواهد کاین سخن بیرون بود | آینه غماز نبود چون بود
آینه‌ت دانی چرا غماز نیست | زآن که زنگار از رخش ممتاز نیست