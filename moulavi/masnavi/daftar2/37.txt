بعد از آن در سِرّ موسی حق نهفت | رازهایی گفت کان ناید به گفت
بر دل موسی سخنها ریختند | دیدن و گفتن بهم آمیختند
چند بی‌خْوَد گشت و چند آمد بِخْوَد | چند پَرّید از ازل سوی ابد
بعد ازین گر شرح گویم ابلهیست | زانک شرح این ورای آگهیست
ور بگویم عقلها را بر کند | ور نویسم بس قلمها بشکند
چونک موسی این عتاب از حق شنید | در بیابان در پی چوپان دوید
بر نشان پای آن سرگشته راند | گرد از پرّهٔ بیابان بر فشاند
گام پای مردم شوریده خْوَد | هم ز گام دیگران پیدا بود
یک قدم چون رخ ز بالا تا نشیب | یک قدم چون پیل رفته بر وریب
گاه چون موجی بر افرازان عَلَم | گاه چون ماهی روانه بر شکم
گاه بر خاکی نبشته حال خْوَد | همچو رمالی که رملی بر زند
عاقبت دریافت او را و بدید | گفت مژده ده که دستوری رسید
هیچ آدابی و ترتیبی مجو | هرچه می‌خواهد دل تنگت بگو
کفر تو دینست و دینت نور جان | آمنی وز تو جهانی در امان
ای معاف یفعل الله ما یشا | بی‌محابا رو زبان را بر گشا
گفت ای موسی از آن بگذشته‌ام | من کنون در خون دل آغشته‌ام
من ز سدرهٔ منتهی بگذشته‌ام | صد هزاران ساله زان سو رفته‌ام
تازیانه بر زدی اسپم بگشت | گنبدی کرد و ز گردون بر گذشت
محرم ناسوت ما لاهوت باد | آفرین بر دست و بر بازوت باد
حال من اکنون برون از گفتنست | اینچ می‌گویم نه احوال منست
نقش می‌بینی که در آیینه‌ایست | نقش تست آن نقش آن آیینه نیست
دم که مرد نایی اندر نای کرد | درخور نایست نه درخورد مرد
هان و هان گر حمد گویی گر سپاس | همچو نافرجام آن چوپان شناس
حمد تو نسبت بدان گر بهترست | لیک آن نسبت بحق هم ابترست
چند گویی چون غطا برداشتند | کاین نبودست آنک می‌پنداشتند
این قبول ذکر تو از رحمتست | چون نماز مستحاضه رخصتست
با نماز او بیالودست خون | ذکر تو آلودهٔ تشبیه و چون
خون پلیدست و به آبی می‌رود | لیک باطن را نجاستها بود
کان بغیر آب لطف کردگار | کم نگردد از درون مرد کار
در سجودت کاش رو گردانیی | معنی سبحان ربی دانیی
کای سجودم چون وجودم ناسزا | مر بدی را تو نکویی ده جزا
این زمین از حلم حق دارد اثر | تا نجاست برد و گلها داد بر
تا بپوشد او پلیدیهای ما | در عوض بر روید از وی غنچه‌ها
پس چو کافر دید کاو در داد و جود | کمتر و بی‌مایه‌تر از خاک بود
از وجود او گل و میوه نَرُست | جز فساد جمله پاکیها نجُست
گفت واپس رفته‌ام من در ذهاب | حَسْرَتا، یا لَیْتَنی کُنْتُ تُراب
کاش از خاکی سفر نگزیدمی | همچو خاکی دانه‌ای می‌چیدمی
چون سفر کردم، مرا راه آزمود | زاین سفر کردن ره‌آوردم چه بود؟
زان همه میلش سوی خاکست کو | در سفر سودی نبیند پیش رو
روی واپس کردنش آن حرص و آز | روی در ره کردنش صدق و نیاز
هر گیا را کش بود میلِ عُلا | در مَزیدست و حیات و در نُما
چونک گردانید سر سوی زمین | در کمی و خشکی و نقص و غبین
میل روحت چون سوی بالا بود | در تَزایُد مرجعت آنجا بود
ور نگوساری سرت سوی زمین | آفِلی، حَق لا یُحِبُّ الْآفِلین