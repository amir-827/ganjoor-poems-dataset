همه را بیازمودم ز تو خوشترم نیامد | چو فروشدم به دریا چو تو گوهرم نیامد
سر خنب‌ها گشادم ز هزار خم چشیدم | چو شراب سرکش تو به لب و سرم نیامد
چه عجب که در دل من گل و یاسمن بخندد | که سمن بری لطیفی چو تو در برم نیامد
ز پِیَت مراد خود را دو سه روز ترک کردم | چه مراد ماند زان پس که میسرم نیامد
دو سه روز شاهیت را چو شدم غلام و چاکر | به جهان نماند شاهی که چو چاکرم نیامد
خردم بگفت برپر ز مسافران گردون | چه شکسته پا نشستی که مسافرم نیامد
چو پرید سوی بامت ز تنم کبوتر دل | به فغان شدم چو بلبل که کبوترم نیامد
چو پی کبوتر دل به هوا شدم چو بازان | چه همای ماند و عنقا که برابرم نیامد
برو ای تن پریشان تو و آن دل پشیمان | که ز هر دو تا نرستم دل دیگرم نیامد