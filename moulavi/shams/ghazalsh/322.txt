آمده‌ام که تا به خود گوش کشان کشانمت | بی‌دل و بی‌خودت کنم در دل و جان نشانمت
آمده‌ام بهار خوش پیش تو ای درخت گل | تا که کنار گیرمت خوش خوش و می‌‌فشانمت
آمده‌ام که تا تو را جلوه دهم در این سرا | همچو دعای عاشقان فوق فلک رسانمت
آمده‌ام که بوسه‌ای از صنمی ربوده‌ای | بازبده به خوشدلی خواجه که واستانمت
گل چه بود که گل توی ناطق امر قل توی | گر دگری نداندت چون تو منی بدانمت
جان و روان من توی فاتحه خوان من توی | فاتحه شو تو یک سری تا که به دل بخوانمت
صید منی شکار من گرچه ز دام جَسته‌ای | جانب دام بازرو ور نروی برانمت
شیر بگفت مر مرا نادره آهوی برو | در پی من چه می‌دوی تیز که بردرانمت
زخم پذیر و پیش رو چون سپر شجاعتی | گوش به غیر زه مده تا چو کمان خَمانمت
از حد خاک تا بشر چند هزار منزلست | شهر به شهر بردمت بر سر ره نمانمت
هیچ مگو و کف مکن سر مگشای دیگ را | نیک بجوش و صبر کن زانک همی‌ پزانمت
نی که تو شیرزاده‌ای در تن آهوی نهان | من ز حجاب آهوی یک رهه بگذرانمت
گوی منی و می‌دوی در چوگان حکم من | در پی تو همی ‌دوم گرچه که می‌دوانمت